\section{Evklidske in origami konstrukcije}
\label{pogl:aksiomi}

Kraj in čas izvora origamija nista jasno določena. Nekateri viri zatrjujejo, da izhaja iz Japonske, drugi ga pripisujejo Kitajski, tretji se ne strinjajo z nobeno od teh dveh možnosti. Verjetno so umetnost zlaganja odkrili še pred izumom papirja, za katerega je l. 105 po Kr. poskrbel kitajski dvorni uradnik Cai Lun, saj se da npr.\ zlagati tudi robce iz blaga~\cite{robinson2024}. Je pa papir idealen material za zlaganje. Japonska beseda \emph{origami} kot umetnost zgibanja papirja (``oru'' -- prepogibati, ``kami'' -- papir) se je na Daljnem vzhodu začela uporabljati proti koncu 19. stoletja.

Povečano zanimanje za origami v matematiki se je začelo v 2.\ pol.\ 20.\ stoletja in s seboj prineslo množično izhajanje literature o povezavi origamija z matematiko, fiziko, astronomijo, računalništvom, kemijo in še mnogimi drugimi vedami~\cite{zore2022}. V angleščini je tako za matematično raziskovanje s prepogibanjem papirja nastalo poimenovanje ``\emph{origamics}''. V slovenščini uradnega prevoda še ni, Grahor pa v~\cite[str.\ 5]{sgv2016} po zgledu poimenovanj veliko znanstvenih disciplin (\emph{mathematics} -- matematika, \emph{physics} -- fizika itd.) predlaga termin ``origamika''.

\subsection{Evklidovi postulati in evklidske konstrukcije}

Preden si pogledamo, kaj lahko s prepogibanjem papirja konstruiramo, se spomnimo, na čem temelji evklidska geometrija. Za njenega očeta štejemo grškega matematika Evklida\footnote{O življenju tega aleksandrijskega učenjaka ne vemo nič gotovega, je pa zelo verjetno živel za časa prvega Ptolemaja (faraon v času 306--283 pr.\ Kr.)~\cite[str.\ 61]{struik1986}.}, ki je napisal zelo znano zbirko trinajstih knjig pod skupnim imenom \emph{Elementi}. V njih obravnavana snov temelji na strogo logični izpeljavi izrekov iz definicij\footnote{\emph{Definicija} je nedvoumno jasna opredelitev novega pojma.}, aksiomov\footnote{\emph{Aksiom} je temeljna resnica ali načelo, ki ne potrebuje dokazov (oz.\ dokaz sploh ne obstaja) in vedno velja.} in postulatov\footnote{\emph{Postulat} je predpostavka oz.\ zahteva. Evklid med aksiomi in postulati ni postavil jasne razlike, Aristotel pa je postulat od aksioma ločil po tem, da gre pri prvem bolj za hipotezo kot temeljno resnico, vendar se njene veljavnosti ne dokazuje, temveč privzame kot veljavno~\cite[str.\ 122]{euclidI}. V primeru petega Evklidovega postulata se bomo spomnili, da nam to, ali ga privzamemo ali ne, poda različne geometrije. Danes med pojmoma ne ločujemo~\cite[str.\ 2]{geometricconstructions}.}. Še danes večina osnovno- in srednješolske geometrije izvira prav iz prvih šestih knjig Elementov.

Prva knjiga nas še posebej zanima. V njej je Evklid najprej definiral osnovne pojme -- točka, premica, površina, ravnina, ravninski kot, pravi kot, ostri kot, topi kot, krog, središče kroga, premer, enakostranični in enakokraki trikotnik, kvadrat \ldots ter nazadnje upeljal še pojem vzporednih premic~\cite{euclidI}. Nato je zapisal znamenitih pet postulatov, iz katerih izhaja vsa evklidska geometrija:

\renewcommand{\thepostulat}{P\arabic{postulat}}

\begin{postulat}
    \label{post:P1}
    Med dvema poljubnima točkama je mogoče narisati ravno črto.
\end{postulat}
\begin{postulat}
    \label{post:P2}
    Vsako ravno črto je mogoče na obeh koncih podaljšati.
\end{postulat}
\begin{postulat}
    \label{post:P3}
    Mogoče je narisati krožnico s poljubnim središčem in poljubnim polmerom.
\end{postulat}
\begin{postulat}
    \label{post:P4}
    Vsi pravi koti so med seboj skladni.
\end{postulat}
\begin{postulat}
    \label{post:P5}
    Če poljubni ravni črti sekamo s tretjo ravno črto (prečnico) in je vsota notranjih kotov eni strani prečnice manjša od dveh pravih kotov, potem se dani premici, če ju dovolj podaljšamo, sekata na tej strani prečnice.
    \opomba{Vemo že, da je postulat~\ref{post:P5} ekvivalenten \emph{aksiomu o vzporednicah}, ki pravi, da skozi dano točko, ki ne leži na dani premici, poteka natanko ena vzporednica k tej premici.}
\end{postulat}

\begin{definicija}
    \emph{Evklidske konstrukcije} so konstrukcije premic, kotov, krožnic in drugih geometrijskih figur, ki jih je mogoče konstruirati le z uporabo t.\ i.\ \emph{evklidskih orodij}:
    \begin{itemize}
        \item neoznačeno in neskončno dolgo ravnilo (angl.\ \emph{straightedge})
        \item šestilo, ki ne prenaša razdalj (ko ga dvignemo od podlage, se njegova kraka zložita skupaj)
    \end{itemize}
\end{definicija}

\begin{opomba}
    Da se pokazati, da lahko za konstrukcije ekvivalentno uporabimo tudi šestilo, ki prenaša razdalje~\cite[str.\ 6--7]{geometricconstructions}. Zato imamo odslej z izrazom \emph{šestilo} v mislih kar moderno šolsko šestilo.
\end{opomba}

Formalno so torej edine dovoljene operacije tiste iz postulatov~\ref{post:P1}--\ref{post:P3}. Seveda privzamemo, da so konstruktibilne tudi točke, ki jih dobimo kot že dane ali kot presečišča dveh premic, dveh krožnic ali premice in krožnice. Vendar je to dovolj, da lahko le z neoznačenim ravnilom in šestilom konstruiramo premice, kote, simetrale kotov in daljic, krožnice in še mnogo drugega. V resnici se da skonstruirati toliko geometrijskih figur, da se matematiki raje vprašamo, česa pa se s tem orodjem \emph{ne} da skonstruirati. In tu pridemo do motivacije za uvedbo origami konstrukcij, saj lahko z njimi npr.\ rešimo kar dva od treh znamenitih starogrških problemov, ki jih z evklidskim orodjem ne moremo (gl.\ podpoglavje~\ref{podpogl:starogrskiproblemi}).

\subsection{Origami konstrukcije}
\label{origami_konstrukcije}

V nalogi se bomo omejili le na prepogibanje v ravnini. Za model evklidske ravnine vzamemo kvadraten list papirja, saj s prepogibanjem očitno v tej ravnini tudi ostanemo. Dogovorimo se, da pregibe konsktruiramo le po enega naenkrat ter v ravni črti, po vsakem prepogibu papir znova odgrnemo in prepovedana je uporaba kakršnegakoli orodja (npr.\ škarje in lepilo, izjemoma lahko za vidnejšo označbo \emph{že konstruiranih} pregibov ali točk uporabimo pisalo).  Bralec je ob branju povabljen, da opisane konstrukcije praktično preizkusi tudi sam. Pri izbiri papirja je priporočljiv rahlo prosojen papir, skozi katerega se vidijo morebitne označbe točk in premic s svinčnikom (npr.\ navaden kuhinjski papir za peko).

Ker so pregibi torej ravne črte, nam služijo kot modeli premic. Na začetku, ko imamo pred seboj le kvadraten list papirja, so naše premice njegove stranice. Nove premice so pregibi skozi točke. Začetni modeli točk so ravno oglišča našega lista papirja, nadaljne točke pa dobimo kot presečišča premic, torej presečišča pregibov, ki gredo skozi dane ali že skonstruirane točke. Torej imamo le pet možnosti, kako prepogniti papir -- tako, da zložimo (slikovni prikaz v~\cite[str.\ 25--26]{hull2020}):
\begin{itemize}
    \item točko na drugo točko (en možen pregib),
    \item točko samo vase (neskončno možnih pregibov),
    \item točko na premico (neskončno možnih pregibov),
    \item premico na drugo premico (en ali dva možna pregiba) in
    \item premico samo vase (neskončno možnih pregibov).
\end{itemize}

\begin{definicija}
    \label{def:origami_konstruktibilnost}
    Vzemimo kvadraten list papirja. Začetne premice so njegove stranice, začetne točke pa njegova oglišča. Nove premice so pregibi papirja skozi dane ali že skonstruirane točke, nove točke pa so presečišča premic oz.\ pregibov. Konstrukcije, ki jih izvajamo z z zgoraj naštetimi ter ravnimi in enkratnimi pregibi, imenujemo \emph{origami konstrukcije}.
\end{definicija}

\subsubsection{Origami operacije}
\label{podpodpogl:operacije}

V zadnjem stoletju se je preko različnih matematikov (Jacques Justin, Peter Messer, Benedetto Scimemi, Humiaki Huzita, Koshiro Hatori, George E.\ Martin idr.; nekateri so med seboj sodelovali, drugi so delovali neodvisno) izoblikoval seznam operacij, ki nam jih omogočajo zgoraj naštete konstrukcije. Seznam se je med avtorji razlikoval v številu (gl.\ ~\cite[str.\ 29--30]{hull2020}), skupno pa se je izoblikovalo osem -- na prvi pogled različnih -- operacij. Najprej jih naštejmo, potem pa si ob sledečih slikah poglejmo še prikaz opisanih konstrukcij. Videli bomo, da moramo pri nekaterih operacijah ločiti več primerov~\cite{michael2005, zore2022}.

\renewcommand{\theoperacija}{O\arabic{operacija}}

\begin{operacija}
    \label{op:O1}
    Za poljubni točki $A$ in $B$ obstaja natanko en pregib $p$, ki gre skoznju.
\end{operacija}
\begin{operacija}
    \label{op:O2}
    Za poljubni premici lahko določimo njuno presečišče, če obstaja.
\end{operacija}
\begin{operacija}
    \label{op:O3}
    Za poljubni točki $A$ in $B$ obstaja natanko en pregib $p$, da se točki pokrijeta.
\end{operacija}
\begin{operacija}
    \label{op:O4}
    Za poljubni premici $a$ in $b$ obstaja pregib $p$, ki ju položi eno na drugo.
\end{operacija}
\begin{operacija}
    \label{op:O5}
    Za poljubno točko $A$ in premico $a$ obstaja natanko en pregib $p$ skozi točko $A$, ki je pravokoten na premico $a$.
\end{operacija}
\begin{operacija}
    \label{op:O6}
    Za primerno izbrani točki $A$ in $B$ ter premico $a$ obstaja pregib $p$ skozi točko $B$, ki točko $A$ položi na premico $a$.
\end{operacija}
\begin{operacija}
    \label{op:O7}
    Za primerno izbrani točki $A$ in $B$ ter premici $a$ in $b$ obstaja pregib $p$, ki točko $A$ položi na premico $a$ in točko $B$ na premico $b$.
\end{operacija}
\begin{operacija}
    \label{op:O8}
    Za poljubno točko $A$ ter nevzporedni premici $a$ in $b$ obstaja pregib $p$, ki je pravokoten na premico $b$ in točko $A$ položi na premico $a$.
\end{operacija}

Sedaj za vsako operacijo posebej poglejmo njeno konstrukcijo. Takoj opazimo, da je operacija~\ref{op:O1} ekvivalentna postulatu~\ref{post:P1}, kar nam lahko vzbudi zanimanje za povezavo med evklidskimi in origami konstrukcijami. Operacija~\ref{op:O2} je izvedljiva v vsakem primeru nevzporednih pregibov in nam omogoča določitev novih točk v našem modelu ravnine. Operacija~\ref{op:O3} pa nam poda konstrukcijo simetrale daljice $AB$ (slika~\ref{fig:O1-O3}) -- ko opravimo pregib in pustimo papir še zapognjen, je očitno, da so točke na pregibu enako oddaljene od točk $A$ in $B$.

\begin{figure}[h]
    \centering
    \includegraphics[width=0.4\textwidth]{images/origami_operacije/O1.png}
    \includegraphics[width=0.2\textwidth]{images/origami_operacije/O2.png}
    \includegraphics[width=0.35\textwidth]{images/origami_operacije/O3.png}
    \caption[Operacije~\ref{op:O1},~\ref{op:O2} in~\ref{op:O3}]{Operacije (od leve proti desni)~\ref{op:O1},~\ref{op:O2} in~\ref{op:O3}.}
    \label{fig:O1-O3}
\end{figure}

Nadalje opazimo, da nam operacija~\ref{op:O4} konstruira obe simetrali kota, ki ga določata premici in njuno presečišče, v primeru vzporednih premic pa dobimo tretjo vzporednico, ki leži na sredi med njima (slika~\ref{fig:O4}). Zato sta tu možna po dva ali, v posebnem primeru, en pregib.

\begin{figure}[h]
    \centering
    \includegraphics[width=0.5\textwidth]{images/origami_operacije/O4.png}
    \caption[Operacija~\ref{op:O4}]{Operacija~\ref{op:O4} v obeh možnih primerih.}
    \label{fig:O4}
\end{figure}

Operacija~\ref{op:O5} nam podaja konstrukcijo pravokotnice na premico skozi dano točko (slika~\ref{fig:O5}). Pri tem je vseeno, ali točka leži na premici ali ne. Pregib opravimo tako, da premico položimo samo nase in pazimo, da je točka $A$ v pregibu. Zaradi simetrije je pregib res pravokoten na premico in tako tudi en sam.

\begin{figure}[h]
    \centering
    \includegraphics[width=0.35\textwidth]{images/origami_operacije/O5.png}
    \caption[Operacija~\ref{op:O5}]{Operacija~\ref{op:O5}.}
    \label{fig:O5}
\end{figure}

Operacija~\ref{op:O6} je še posebej zanimiva. Najprej si poglejmo njeno konstrukcijo. Vzemimo točki $A$ in $B$ ter premico $a$. Iščemo pregib skozi $B$, ki $A$ položi na premico $a$. Ker točka $B$ leži na pregibu, je enako oddaljena tako od točke $A$ kot tudi njene slike $A'$ na premici $a$, torej je $A'$ ravno presečišče premice $a$ in krožnice s središčem v $B$ ter polmerom $AB$. Pregib je simetrala daljice $AA'$, ki po konstrukciji poteka skozi točko $B$. Če velja $ d(A,B) > d(B,a) $, sta presečišči s premico $a$ dve (in s tem tudi dva možna pregiba, gl.\ sliko~\ref{fig:O6} levo), v primeru $ d(A,B) = d(B,a) $ je presečišče eno samo (in s tem en možen pregib, gl.\ sliko~\ref{fig:O6} na sredi) in je premica $a$ takrat tangentna na omenjeno krožnico, v zadnjem primeru, ko velja $ d(A,B) < d(B,a) $, pa presečišč ni (in s tem tudi pregiba, gl.\ sliko~\ref{fig:O6} desno).

\begin{figure}[h]
    \centering
    \includegraphics[width=0.55\textwidth]{images/origami_operacije/O6a.png}
    \includegraphics[width=0.2\textwidth]{images/origami_operacije/O6b.png}
    \includegraphics[width=0.2\textwidth]{images/origami_operacije/O6c.png}
    \caption[Operacija~\ref{op:O6}]{Operacija~\ref{op:O6} v vseh treh primerih.}
    \label{fig:O6}
\end{figure}

Zgodba operacije~\ref{op:O6} se tu še ne zaključi. Ker na pregibu ležijo vse točke, ki so enako oddaljene od točke $A$ in $A'$, to velja tudi za točko $P$, ki jo dobimo kot presečišče pregiba in pravokotnice na premico $a$ skozi $A'$ (slika~\ref{fig:O6_parabola}). Zanjo velja $ d(A,P) = d(P,a) $ in je enolično določena (v srednjem primeru na sliki~\ref{fig:O6} je to kar točka $B$). Torej točka $P$ leži na paraboli z goriščem $A$ in premico vodnico $a$. Bralec lahko sam premisli, da je $P$ edina točka na pregibu, ki je enako oddaljena od gorišča in premice vodnice. Pregib torej seka parabolo le v eni točki, kar pomeni, da je to \emph{tangenta na to parabolo}. V levem primeru na sliki~\ref{fig:O6} smo dobili dve tangenti.

\begin{figure}[h]
    \centering
    \includegraphics[width=0.6\textwidth]{images/origami_operacije/O6_parabola.png}
    \caption[Tangenta na parabolo]{Operacija~\ref{op:O6} kot konstrukcija tangente na parabolo z goriščem v $A$ in premico vodnico $a$.}
    \label{fig:O6_parabola}
\end{figure}

Poglejmo si naslednjo operacijo. Konstrukcijo~\ref{op:O7} začnemo z upogibom papirja, ki točko $A$ položi na premico $a$, potem pa točko premikamo po premici, dokler se tudi točka $B$ ne stakne s premico $b$. Takrat naredimo pregib. Za enako izbiro točk in premic je lahko možnih več pregibov (\textcolor{red}{(baje največ trije~\cite[str.\ 38 spodaj]{hull2020})}, gl.\ sliko~\ref{fig:O7}), če pa sta premici vzporedni in je njuna medsebojna razdalja večja od razdalje med točkama, pregib sploh ne obstaja (to lahko bralec ugotovi ob preprostem razmisleku, kako se giba točka $B$ med premikanjem točke $A$ po premici $a$).

\begin{figure}[h]
    \centering
    \includegraphics[width=0.35\textwidth]{images/origami_operacije/O7b.png}
    \includegraphics[width=0.3\textwidth]{images/origami_operacije/O7a.png}
    \includegraphics[width=0.3\textwidth]{images/origami_operacije/O7c.png}
    \caption[Operacija~\ref{op:O7}]{Operacija~\ref{op:O7} (primer treh pregibov za isti točki in premici).}
    \label{fig:O7}
\end{figure}

Kaj je geometrijski pomen te operacije? Če smo pri operaciji~\ref{op:O6} dobili tangento na parabolo, potem lahko takoj vidimo, da pri operaciji~\ref{op:O7} dobimo \emph{skupno tangento na dve paraboli} -- ena ima gorišče v točki $A$ in premico vodnico $a$, druga pa gorišče v točki $B$ ter premico vodnico $b$ (slika~\ref{fig:O7_paraboli}).

\begin{figure}[h]
    \centering
    \includegraphics[width=0.7\textwidth]{images/origami_operacije/O7c_paraboli.png}
    \caption[Skupna tangenta na dve paraboli]{Operacija~\ref{op:O7} kot konstrukcija skupne tangente na dve paraboli.}
    \label{fig:O7_paraboli}
\end{figure}

\begin{opomba}
    O operaciji~\ref{op:O7} naj bi prva pisala italijanski matematičarki Margherita P.\ Beloch, po kateri operacijo imenujemo tudi \emph{Belochin pregib}.
\end{opomba}

Zadnja operacija~\ref{op:O8} zahteva nevzporedni premici, saj v nasprotnem primeru ne moremo konstruirati pregiba, ki bi bil pravokoten na obe premici in točko $A$ položil na premico $a$ (razen če le-ta že leži na njej). Premislimo geometrijsko konstrukcijo: ker mora biti pregib pravokoten na premico $b$, bo slika točke $A$ (označena z $A'$) ležala na vzporednici skozi točko $A$ k premici $b$. Prav tako mora točka $A'$ ležati na premici $a$, torej je slika ravno presečišče omenjene vzporednice in premice $a$. Iskan pregib je simetrala daljice $AA'$, ki je po konstrukciji pravokoten na premico $b$ (slika~\ref{fig:O8}).

\begin{figure}[h]
    \centering
    \includegraphics[width=0.6\textwidth]{images/origami_operacije/O8.png}
    \caption[Operacija~\ref{op:O8}]{Operacija~\ref{op:O8}.}
    \label{fig:O8}
\end{figure}

\opomba{Natančen bralec lahko opazi, da nam origami operacije ne podajajo konstrukcije slik točk, temveč samo pregibe, ki točke preslikajo na premice. Sliko točke konstruiramo šele po uporabi operacije~\ref{op:O5} -- skozi originalno točko naredimo pregib, pravokoten na prvi pregib (iz~\ref{op:O6}), in slika je potem presečišče pravokotnice in premice, na katero smo prepognili originalno točko.}

\subsubsection{Zadostne in potrebne origami operacije}

Izkaže se, da je teh osem operacij zadostnih za katerokoli origami konstrukcijo.

\begin{izrek}
    \label{izr:op1do8}
    Če dovolimo le enkratne in ravne pregibe, so edine možne operacije prepogibanja operacije~\ref{op:O1}--\ref{op:O8}.
\end{izrek}

Ideja dokaza je, da za vsak možen prepogib, ki prekrije točko ali premico s točko ali premico (gl.\ seznam na začetku podpoglavja \ref{origami_konstrukcije}) pogledamo vse možnosti. Izkaže se, da res dobimo prepogibe iz operacij~\ref{op:O1}--\ref{op:O8}. Za natančen dokaz s slikovno ponazoritvijo gl.\ \cite[str.\ 24--26 (izrek 1.1)]{hull2020}.

Vendar ali so vse te operacije tudi potrebne ali lahko kakšno izpustimo? Operacija~\ref{op:O2} je očitno potrebna, saj nam določa nove točke. Če podrobneje opazujemo ostale konstrukcije, pa opazimo, da so vse posebni primeri operacije~\ref{op:O7} (t.\ j.\ konstrukcija pregiba, ki točko $A$ položi na premico $a$ in točko $B$ na premico $b$), ko premici $a$ in $b$ sovpadata ali ko ena ali obe izmed točk $A$ in $B$ ležita na premici:
\begin{itemize}
    \item Operacija~\ref{op:O1}: Naj točka $A$ leži na premici $a$, točka $B$ pa na premici $b$. Pregib skozi točki $A$ in $B$ točko $A$ ohrani na premici $a$ in točko $B$ na premici $b$.
    \item Operacija~\ref{op:O3}: Naj točka $A$ leži na premici $b$, točka $B$ pa na premici $a$. Pregib, ki položi točki drugo na drugo, točko $A$ položi na premico $a$ in hkrati točko $B$ na premico $b$ .
    \item Operacija~\ref{op:O4}: Naj točka $A$ leži na premici $b$, točka $B$ pa na premici $a$. Simetrala kota v presečišču premic (ali vmesna vzporednica, če sta premici $a$ in $b$ vzporedni), točko $A$ položi na premico $a$ in hkrati točko $B$ na premico $b$.
    \item Operacija~\ref{op:O5}: Naj točka $A$ leži na premici $a$, točka $B$ pa na premici $b$. Pregib skozi točko $A$ (ali $B$), ki je pravokoten na premico $b$ (ali $a$), točko $A$ ohrani na premici $a$ in točko $B$ na premici $b$.
    \item Operacija~\ref{op:O6}: Naj točka $B$ leži na premici $b$. Pregib skozi točko $B$, ki točko $A$ preslika na premico $a$ (če tak pregib obstaja), točko $B$ ohrani na premici $b$.
    \item Operacija~\ref{op:O8}: Naj točka $B$ leži na premici $b$. Pregib, ki točko $A$ položi na premico $a$ in je pravokoten na premico $b$, točko $B$ ohrani na premici $b$.
\end{itemize}

Ker lahko vse konstrukcije po izreku~\ref{izr:op1do8} opišemo z operacijami~\ref{op:O1}--\ref{op:O8}, smo s tem dokazali spodnji izrek:

\begin{izrek}
    \label{izr:dve_operaciji}
    Če imamo dani vsaj dve točki in dve nevzporedni (lahko tudi identični) premici, ki vsebujeta dane točke, potem lahko vse origami konstrukcije z enkratnimi in ravnimi pregibi opišemo s kombinacijo operacij~\ref{op:O2} in~\ref{op:O7}.
\end{izrek}

\subsubsection{Zrcaljenje točke čez premico}
\label{zrcaljenje_origami}

Operacija~\ref{op:O3} nam poda simetralo daljice $AB$. Torej je točka $B$ zrcalna slika točke $A$ čez to premico. Kaj pa, če imamo za neko točko $A$ že dano premico $a$ in iščemo njeno zrcalno sliko? Bralec bi lahko naivno predlagal, da naredimo pregib po premici in s svinčnikom označimo zrcalno sliko. A definicija~\ref{def:origami_konstruktibilnost} pravi, da lahko točke dobimo le kot presečišča pregibov, poleg tega pa je uporaba pisala dovoljena le za vidnejšo označbo že konstruiranih točk.

Zato moramo najti zaporedje pregibov, kjer na koncu kot presečišče nekih dveh premic dobimo želeno točko. Za dano premico $a$ in točki $A$, ki ne leži na tej premici (sicer je točka $A$ zrcalna slika sama sebi), lahko zrcalno sliko točke konstruiramo z naslednjimi koraki (prikazani na sliki~\ref{fig:zrcaljenje_cez_premico}, postopek vzet iz~\cite[str.\ 28]{hull2020}):
\begin{enumerate}
    \item Z operacijo~\ref{op:O5} prepognemo pravokotnico na premico $a$ skozi točko $A$.
    \item Z operacijo~\ref{op:O4} prepognemo simetralo kota, ki ga oklepata premica $a$ in njena pravokotnica.
    \item Z operacijo~\ref{op:O5} prepognemo pravokotnico na simetralo skozi točko $A$. Njeno presečišče s premico $a$ označimo z $B$.
    \item Z operacijo~\ref{op:O5} prepognemo pravokotnico na pregib iz 3.\ koraka skozi točko $B$. Presečišče novega pregiba in pravokotnice iz 1.\ koraka označimo z $A'$.
\end{enumerate}

\begin{figure}[h]
    \centering
    \includegraphics[width=0.5\textwidth]{images/zrcaljenje_tocke_cez_premico.png}
    \caption[Zrcaljenje čez premico]{Zrcaljenje točke $A$ čez premico $a$ s prepogibanjem papirja.}
    \label{fig:zrcaljenje_cez_premico}
\end{figure}

\begin{trditev}
    Točka $A'$ iz opisane konstrukcije je zrcalna slika točke $A$.
\end{trditev}

\begin{dokaz}
    Trikotnik, ki ga dobimo po 3.\ koraku, je pravokoten in enakokrak, saj je simetrala (pravega kota) iz 2.\ koraka pravokotna na njegovo osnovnico. Zato kot ob točki $A$ znaša $45^{\circ}$. Ker je trikotnik $\triangle A'BA$ pravokoten, je zato tudi enakokrak, torej premica $a$ razpolavlja daljico $AA'$, torej je $A'$ res zrcalna slika točke $A$.
\end{dokaz}

Ker lahko čez premico zrcalimo točke, lahko čeznjo zrcalimo tudi daljice oz.\ premice -- to storimo tako, da zrcalimo dve točki z daljice in naredimo pregib čez njuni sliki. Zrcaljenje pa nam omogoča še nekaj več, kar nam pove naslednja trditev.

% moja avtorska trditev in dokaz:)

\begin{trditev}
    \label{trd:prenasanje_razdalj}
    Z upoštevanjem pravil iz~\ref{origami_konstrukcije} in origami operacij lahko s prepogibanjem papirja prenašamo razdalje.
\end{trditev}

\begin{dokaz}
    V ravnini si izberimo poljubni točki $A$ in $B$, ki določata daljico z neko dolžino $r$. Naj bo $a$ poljubna premica in $A'$ poljubna točka na njej. Trditev pravi, da lahko z origami operacijami konstruiramo točko $B' \in a$, da je $d(A', B') =r$ (slika~\ref{fig:prenos_razdalje_konec}). Pri tem ni pomembno, na kateri strani točke $A'$ leži točka $B'$, saj jo lahko vedno zrcalimo čeznjo.

    \begin{figure}[h]
        \centering
        \includegraphics[width=0.5\textwidth]{images/zrcaljenje_konec.png}
        \caption[Prenašanje razdalj z origamijem]{Prenos dolžine daljice $AB$ na premico $a$ k izbrani točki $A'$.}
        \label{fig:prenos_razdalje_konec}
    \end{figure}
    
    Prenos razdalje razdelimo na dva koraka:
    \begin{enumerate}
        \item Če $A \ne A'$, daljico $AB$ zrcalimo čez tisto premico $p$, ki točko $A$ preslika v točko $A'$ (po~\ref{op:O3} je tak pregib oz.\ premica ena sama). Zrcalno sliko točke $B$ označimo z $B''$ (slika~\ref{fig:prenos_razdalje_koraki} levo). V posebnem primeru, ko daljica $AB$ leži na premici $a$, je to že konec konstrukcije. 
        \item Daljico $A'B''$ rotiramo okoli točke $A'$, da se točka $B''$ preslika na premico $a$. To storimo tako, da z operacijo~\ref{op:O4} konstruiramo simetralo kota med daljico $A'B''$ in premico $a$ in čeznjo zrcalimo točko $B''$ (slika~\ref{fig:prenos_razdalje_koraki} desno). S tem dobimo točko $B' \in a$, ki je po konstrukciji od točke $A'$ oddaljena za dolžino $r$.
    \end{enumerate}

    \begin{figure}[h]
        \centering
        \includegraphics[width=0.45\textwidth]{images/zrcaljenje_korak1.png}
        \includegraphics[width=0.45\textwidth]{images/zrcaljenje_korak2.png}
        \caption[Prenašanje razdalj z origamijem po korakih]{Zrcaljenje daljice $AB$ (levo) in rotacija daljice čez eno krajišče (desno).}
        \label{fig:prenos_razdalje_koraki}
    \end{figure}

    S tem smo razdaljo $r$ prenesli na poljubno mesto v ravnini.
\end{dokaz}

Tako lahko s prepogibanjem papirja zrcalimo točke (in premice), prenašamo razdalje pa tudi -- po 2.\ koraku iz zgornjega dokaza -- rotiramo točke (in premice). To novo znanje bomo uporabili v podpoglavju~\ref{origami_konstruktibilnost}. Od sedaj naprej bomo pri konstrukcijah, ki vključujejo zrcaljenje točk, zaradi preglednosti izpustili pregibe, ki so potrebni za zrcaljenje.

\subsection{Kje origami konstrukcije nadvladajo evklidske}

Prišli smo do ključnega dela poglavja -- reševanje vprašanja, zakaj se nam z origami konstrukcijami sploh splača ukvarjati.

Za začetek naj bralec ob zgornjih opisih posamezne operacije premisli, da je mogoče operacije~\ref{op:O1}, \ref{op:O3}, \ref{op:O4}, \ref{op:O5}, \ref{op:O6} in \ref{op:O8} opraviti tudi z evklidskim orodjem (operacija~\ref{op:O2} le določa nove točke, zato tu o konstrukciji ne moremo govoriti). Do tu nam torej origami konstrukcije niso dale ničesar novega.

Ključna je sedma operacija. Izkaže se namreč, da operacije~\ref{op:O7} oz.\ Belochinega pregiba ne moremo opraviti z evklidskim orodjem. Prefinjen način, kako to dokazati, je preko rešitve starogrškega problema o trisekciji kota. V podpoglavju~\ref{podpogl:starogrskiproblemi} bomo spoznali več origami postopkov, ki nam poljuben kot razdelijo na tri skladne dele, pri tem pa uporabimo pregib iz operacije~\ref{op:O7}. Ker \emph{trisekcija kota z evklidskim orodjem ni mogoča} (dokaz v~\cite[str.\ 77--78]{jerman1998}), posledično tudi konstrukcija operacije~\ref{op:O7} s tem orodjem ne obstaja.

Tako z evklidskim orodjem kot s prepogibanjem papirja lahko torej konstruiramo premice in točke ter prenašamo razdalje. Le evklidskim orodjem lahko konstruiramo tudi krožne loke, le s prepogibanjem papirja pa lahko tretjinimo poljuben kot. Origami nam ponuja še več rešitev, kjer je evklidsko orodje nemočno, npr.\ uporaba Belochinega pregiba je ključna za enega \textcolor{red}{(ali več???)} od postopkov reševanja kubičnih enačb, ki jih v splošnem z evklidskim orodjem ne moremo reševati (gl.\ poglavje~\ref{pogl:enacbe}).

Prednost origamija pred evklidskim orodjem se v skriva tudi v količini števil, ki jih lahko konstruiramo.

\subsubsection{Algebrski pogled na evklidske konstrukcije}
\label{podpogl:evkl_konstruktibilnost}

\begin{definicija}
    Na listu papirja, ki nam služi kot model ravnine $\R^2$, imejmo dano abscisno os, izhodišče $(0,0)$ in razdaljo 1. Če lahko le z neoznačenim ravnilom in šestilom konstruiramo točko $(x,0)$, rečemo, da je $x$ \emph{evklidsko-konstruktibilno} število. Pri tem upoštevamo tri pravila, ki izhajajo iz Evklidovih aksiomov in postulatov:
    \begin{itemize}
        \item nove točke določimo kot presečišča kombinacij premic in krožnic,
        \item skozi dani točki lahko z ravnilom potegnemo ravno črto ter
        \item za dano točko in razdaljo $r$ lahko s šestilom zarišemo krožnico, ki ima središče v tej točki in polmer $r$.
    \end{itemize}
\end{definicija}

\begin{opomba}
    Ker lahko ekvivalentno uporabimo šestilo, ki prenaša razdalje, je dovolj \emph{kjerkoli} v ravnini konstruirati točki z medsebojno razdaljo $x$.
\end{opomba}

Jerman bralca v~\cite{jerman1998} na zelo strukturiran in nazoren način popelje čez dokaz, da lahko z evklidskim orodjem konstruiramo natanko vsa racionalna števila, njihove vsote, razlike, zmnožke, količnike, kvadratne korene ter linearne kombinacije vsega naštetega. To je množica
$$
    \Q(r) = \{ a + b \sqrt{r}; a, b, r \in \Q; r > 0 \text{ in } \sqrt{r} \notin \Q \},
$$
ki je komutativen obseg oz.\ polje in hkrati tudi dvorazsežni vektorski prostor nad obsegom $\Q$ z bazo $ \{1, \sqrt{r} \} $.

Da pokažemo, da so to vsa možna evklidsko-konstruktibilna števila, je potrebna natančna obravnava vseh možnih enačb, ki jih dobimo pri iskanju presečišč dveh krožnic, dveh premic ter krožnice in premice, potem pa je potrebno še dokazati, da nam vse nadaljne rabe konstruiranih presečišč podajo najmanjšo razširitev polja racionalnih števil, ki je zaprta za operacijo kvadratnega korenjenja. Jerman s tem dokaže naslednji izrek.

\begin{izrek}
    \label{izr:evkl_konstr}
    Število $r \in \R$ se da narisati le s pomočjo ravnila in šestila natanko tedaj, ko je razsežnost obsega $\Q(r)$, kot vektorskega prostora nad obsegom $\Q$, enaka nenegativni potenci števila $2$.
\end{izrek}

\begin{opomba}
    Razsežnosti obsega $\Q(r)$ pravimo tudi \emph{stopnja razširitve obsega $\Q$}. Izkaže se, da je enaka stopnji minimalnega polinoma števila $r$~\cite[str.\ 77]{jerman1998}.
\end{opomba}

Izreku takoj sledita dokaza, da trisekcija kota v splošnem ter konstrukcija števila $ \sqrt[3]{2} $ z evklidskim orodjem nista mogoči~\cite[str.\ 77--78]{jerman1998}.

Iz izreka sledi tudi, da lahko vsa evklidsko-konstruktibilna števila analitično zapišemo kot rešitve kvadratne enačbe z racionalnimi koeficienti. O reševanju enačb se bomo natančneje ukvarjali v poglavju~\ref{pogl:enacbe}.

\subsubsection{Števila, konstruktibilna z origamijem}
\label{origami_konstruktibilnost}

Poiščimo še množico števil, ki jih lahko konstruiramo z origamijem.

\begin{definicija}
    Na listu papirja, ki nam služi kot model ravnine $\R^2$, imejmo dano abscisno os, izhodišče $(0,0)$ in točko $(1,0)$. Če lahko le z enkratnimi ravnimi prepogibi iz operacij~\ref{op:O1}--\ref{op:O8} konstruiramo točko $(x,0)$, rečemo, da je $x$ \emph{origami-konstruktibilno} število. Pri tem upoštevamo pet pravil iz~\ref{origami_konstrukcije}.
\end{definicija}

\begin{opomba}
    Definicija izpolnjuje predpostavke izreka~\ref{izr:dve_operaciji}, zato se lahko ekvivalentno poslužujemo le operacij~\ref{op:O2} in~\ref{op:O7}.
\end{opomba}

\begin{opomba}
    Ker lahko s prepogibanjem prenašamo razdalje (trditev~\ref{trd:prenasanje_razdalj}), je dovolj \emph{kjerkoli} v ravnini konstruirati točki z medsebojno razdaljo $x$.
\end{opomba}

\begin{izrek}
    \label{izr:origami_konstruktibilnost}
    Za poljuben $r \in \Q^{+}, \sqrt{r} \notin \Q$, so origami-konstruktibilna vsa števila iz množice $\Q(r) = \{a + b\sqrt{r}; a, b \in \Q\}$.
\end{izrek}

\begin{dokaz}
    Ekvivalentno to pomeni, da lahko konstruiramo realne rešitve poljubne kvadratne enačbe, saj je njena splošna rešitev ravno oblike $a + b\sqrt{r} $ za neke $ a, b \in \Q$ in $r \in \Q^{+}$. Torej moramo dokazati, da znamo s prepogibanjem seštevati, odštevati, množiti, deliti in koreniti dana oz.\ že konstruirana števila.
    
    Na začetku imamo dani točki $(0, 0)$ in $(1, 0)$, ki predstavljata števili 0 in 1. Brez težav lahko za poljuben $x \in \Z$ konstruiramo točko $(x, 0)$, saj znamo s pomočjo v definiciji dane abscisne osi in dveh točk konstruirati vertikalne premice ter zrcaliti točke čeznje. Ker lahko z origamijem prenašamo razdalje, je tudi seštevanje in odštevanje že konstruiranih števil enostavno. Deljenje je podrobneje obravnavano v poglavju~\ref{pogl:prepog_kvadrata}, kjer bomo spoznali, kako neko dolžino s prepogibanjem razdeliti na $n$ delov za poljubni $n \in \N$. S tem znanjem in uporabo množenja (ki je poseben primer seštevanja) lahko torej konstruiramo poljuben $x \in \Q$ oz.\ poljubno točko $(x, y)$ z racionalnima koordinatama v ravnini.
    
    Manjka nam samo še konstrukcija kvadratnega korena poljubnega racionalnega števila. V ta namen si poglejmo naslednjo konstrukcijo (vzeto iz~\cite[str.\ 58]{hull2013}):
    Imejmo točko $A (0, 1) $, premico $y = -1$ in poljuben $r \in \Q^{+}$ (po zgornjem premisleku jih znamo konstruirati). Na ordinatni osi označimo točko $B (0, -\frac{r}{4})$ in naredimo pregib skoznjo, ki točko $A$ položi na premico $y = -1$. Njena zrcalna slika je $A' (t, 0) $ za nek $t \in \R$ (slika~\ref{fig:konstrukcija_korena}).
    
    \begin{figure}[h]
        \centering
        \includegraphics[width=0.5\textwidth]{images/kvadratni_koren.png}
        \caption[Konstrukcija korena]{Konstrukcija števila $\sqrt{r}$ za poljuben $r \in \Q^{+}$.}
        \label{fig:konstrukcija_korena}
    \end{figure}
    
    Pregib poteka skozi točko $B$ in razpolovišče daljice $AA'$, torej je njegov koeficient $k_B = \frac{r}{2t}$ (izpeljavo prepuščamo bralcu). Ker je pregib simetrala daljice $AA'$, njena nosilka pa ima koeficient $k_A = - \frac{2}{t}$, dobimo enačbo
    \begin{align*}
        k_B &= - \frac{1}{k_A}\\
        \frac{r}{2t} &= \frac{t}{2}\\
        r &= t^2 \text{ oz. } t = \sqrt{r}.
    \end{align*}
    Na koncu le še prepognemo pravokotnico na abscisno os skozi točko $A'$ in tako dobimo točko $(\sqrt{r}, 0)$. Torej smo konstruirali število $\sqrt{r}$ za poljuben $r \in \Q^{+}$.
\end{dokaz}

\begin{posledica}
    \label{posl:evkl_origami_konstruktibilnost}
    Vsa evklidsko-konstruktibilna števila so origami-konstruktibilna.
\end{posledica}

Izkaže pa se, da se da -- v nasprotju z evklidsko-konstruktibilnimi števili -- s prepogibanjem konstruirati \emph{še več} števil kot le ta iz množice $\Q(r)$. V~\cite[str.\ 156]{geometricconstructions} je na primer dokaz, da lahko z origamijem skonstruiramo $\sqrt[3]{k} $ za poljuben\footnote{Za $k = 2$ je to rešitev starogrškega problema o podvojitvi kocke. Več o tem sledi v podpoglavju~\ref{podpogl:starogrskiproblemi}} konstruktibilen $k$. Torej je na področju konstruiranja števil prepogibanje papirja močnejše od evklidskih konstrukcij.